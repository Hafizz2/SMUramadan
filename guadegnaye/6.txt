#ከጓደኛዬ_ጋር
    ረመዳን ➏
(ኢብኑ ኢብራሂም)
፡

ዛሬ ወደ መስጅድ ያቀናሁት በአንድ ነገር እየተደነቅኩ ነበር። ያስደነቀኝ ምን መሰላችሁ። እስከ ዛሬ ለትንሽ ደቂቃ ዝም ብዬ ከቆምኩ ወገቤን ያመኝ እንዳልነበር። ከጓደኛዬ ጋር በማደርገው ቆይታ ግን ለአንድ ሰዓታት ያህል የምቆም ብሆንም አንዳች የህመምም ሆነ የድካም ስሜት ተሰምቶኝ አያውቅም። ለምን ይሆን? እኔ እንጃ!

ይሄን እያሰብኩ መስጂድ ደረስኩ የኢሻንም ሶላት ሰግጄ ከጓደኛዬ ጋር የተለመደውን ፕሮግራማችንን ቀጠልን። ጥቂቱ እነሆ፡-
✧✧✧✧✧✧✧✧✧✧✧✧✧✧✧✧✧

◉ ከጠላትነትና ከመጥፎ ነገር ውጭ አላህን በመፍራትና በመልካም ነገር ከሌሎች ወንድሞችህ ጋር ተባበር።

○ አላህ ላንተ እስልምናን ከሌሎች እምነቶች  መርጦልሃል፣ አንዳች ክፍተት የሌለበት አድርጎም ሞልቶልሃልና ከታዘዝከው ውጭ ምንም ነገር በዲንህ ላይ አትጨምር።

◉ ወደ ሶላት በቆምክም ጊዜ ውዱዕ ማድረግን አትዘንጋ። በግንኙነት አልያም በእንቅልፍ ልብህ የረከስክ(የዘር ፍሳሽ ቢወጣህ) ብትሆን ሙሉ ሰውነትህን ታጠብ። ወሃ ያላገኘህ እንደሆን በአፈር ተየሙም(ፊት እና እጅን ማበስ)  አድርግ። ይህ ከጌታህ እዝነት መሆኑን፣ አላህም ለአንተ ገርን ነገር እንጅ ሌላ የማይፈልግ መሆኑን ተገንዘብ። ለዋለልህም ውለታ አመስግነው።

○ ለአላህ ስትልም በፍትህ ላይ ቀጥ በል። በሰዎች ላይ ያለህ ጥላቻም በፍትህ ከመፍረድም ሆነ ከመመስከር አይከልክልህ።

◉ ለአላህ የገባሃውንም ቃል ፈፅም። ከዚህ በፊት የነበሩት ትውልዶች የገቡትን ቃል ባለ መፈፀማቸው የደረሰባቸውን አደጋ አስታውስ።

○ አንዲትን ነብስ ያጠፋ የሰውን ዘር ሙሉ እንዳጠፋ፣ አንዲትንም ነብስ የታደገ የሰውን ዘር በሙሉ እንደታደገ መሆኑን እወቅ። በተቻለህ አቅምም ነብስን ለመታደግ ጣር።

◉ ስርቆት እጅን የሚያስቆርጥ ትልቅ ወንጀል መሆኑን አውቀህ ከሱ ራቅ።

○ አላህንና መልዕክተኛውን፣ እንዲሁም ምዕመናንን የተወዳጀ ከአላህ ጭፍራ መሆኑን፣ የአላህም ጭፍሮች ምንግዜም የበላይ መሆናቸውን እወቅ።
✧✧✧✧✧✧✧✧✧✧✧✧✧✧✧✧

እነዚህንና ሌሎችንም ምክሮች መከረኝ። ጎንለጎንም ብዙ ታሪኮችንም አጫውቶኛል። እስኪ በምድር ላይ ለመጀመሪያ ጊዜ ስለተፈፀመችዋ ወንጀል ላጫውታችሁ፡-

#ሃቢል_እና_ቃቢል
፡
ታሪኩ የተከሰተው ያኔ የሰው ልጆች እንዳሁኑ ከመብዛታቸው በፊት ነው።
አላህ አደምንና ሀዋን ወደ ምድር ካመጣቸው በኋላ እንዲራቡና መሬትን እንዲያስተዳድሩ አዘዛቸው።
እናታችን ሀዋ በአንድ ዙር የምትወልደው መንታ ወንድና ሴት ነበር። ታዲያ ከልጆቿ ውስጥ ሃቢልና ቃቢል ከሁለት እህቶቻቸው ጋር ነበሩ።
ከቃቢል ጋር የተወለደችው እንስት እጅግ ውብ ስትሆን፤ የሃቢል እህት ደግሞ በተቃራኒው አይን ውስጥ የማትገባ መልከ ጥፉ ነበረች።
በወቅቱ ደግሞ ማግባት የሚፈቀደው። አብራው የተወለደችውን እንስት ሳይሆን የሌላኛ ወንድሙን እህት ነበር። በዚህም መሰረት ሃቢል የቃቢልን እህት ማግባት ፈለገ። ነገር ግን ቃቢል አሻፈረኝ አለ። አብራኝ እስከተወለደች ድረስ የራሴ እህት ካላገባሁ ሲል ተቃወመ። ስትፈልግ ፉንጋ እህትህን ማግባት ትችላለህ ሲልም ለሃቢል አቋሙን ገለፀለት።

የሁለቱን ወንድማማቾች ጉዳይ ሲመለከቱ የነበሩት አደም በመሐላቸው አላህ ይፈርድ ዘንድ ቁርባን እንዲያቀርቡ ሃሳብ ሰጡ። ቁርባን ማለት በዛንግዜ አላህ አንድን ስራ መቀበሉን ለመግለፅ ከሰማይ የሚልካት እሳት ነበረች።

እናም ሁለቱም በዚሁ ሃሳብ ተስማሙ። ሁሉም ከሚያመርቱት ምርት ለቁርባን እንዲያቀርቡ ታዘዙ። ሃቢል አርብቶ አደር ነበረና ምርጥ የሚላትን በግ አቀረበ። ቃቢል ደግሞ አርሶ አደር ስለነበር። ከምርቱ ዝቅተኛ የሚባለውን ምርት አቀረበ። በጣም ስግብግብ ከመሆኑ የተነሳ ካቀረበው አዝርዕት ውስጥ ተለቅ ያለ ፍሬ አግኝቶ ከፍሎ በልቷልም ይባላል።

ያም ሆነ ይህ ሁለቱም ቁርባናቸውን አቀረቡ። አላህም እሳቷን ልኮ የሃቢልን በግ በመውሰድ ፍርዱ ለሱ እንደሚገባ ገለፀ። ቃቢል ግን አሁንም አልበገርም አለ። ወንድሙን ሃቢልን ካልገደልኩህ ሙቼ እገኛለሁ ብሎ መዛትና ማስፈራራት ጀመረ።
ሃቢልም አላህ የሚቀበለው አላህን ፈሪ ከሆነው መሆኑን ነገረው። ሊገለውም እጁን ቢዘረጋ አፀፋዊ ምላሽ እንደማይሰጥ፣ አላህንም እንደሚፈራ ገለፀለት።

ቃቢል ግን ያለውን ከመፈፀም ወደኋላ አላለም። የአደምን ከሀገር መውጣት ጠብቆ ወንድሙን በቅናት መንፈስ ተነሳስቶ ገደለው። ምድር ለመጀመሪያ ጊዜ በሰው ልጅ ደም ቋሸሸች፣ የሰው ልጅም ለመጀመሪያ ጊዜ የሞትን ፅዋ ተጎነጨ። ከዚህ በፊት ሰው ሙቶ ተቀብሮ አይታወቅምና የወንድሙን አስክሬን የሚጥልበት አጥቶ ተጨነቀ። አላህም ሊያስተምረው ፈልጎ ሁለት ቁራዎችን ልኮ አንዱ አንዱን እንዲገድልና መሬትም ጭሮ እንዲቀብረው በማድረግ እንዴት መቅበር እንዳለበት አሳየው። እሱም ከቁራው የተሻለ ማሰብ ባለመቻሉ አፈረ። አላህም በፈፀመው ወንጀል የተነሳ ረገመው።

ነብያችን (ሰ.ዐ.ወ) እንደ ተናገሩት ከዛች ቀን አንስቶ እስከ ቂያማ ድረስ አንድ ሰው አንድን ሰው አይገልም በቃቢል ላይ ወንጀል የተፃፈበት ቢሆን እንጂ። ብለዋል።

ያ አላህ! የመልካም ስራ መክፈቻ (ጀማሪ) እንጅ የመጥፎ ስራ መክፈቻ አታድርገን! አሚን!

…ይቀጥላል
