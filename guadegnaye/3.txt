#ከጓደኛዬ_ጋር
ረመዳን ❸
(ኢብኑ ኢብራሂም)

"ጓደኛህን ንገረኝ
                ማንነትህን
                           ልንገርህ!"
የሚባለው አባባል ለካንስ እውነት ነው። ይሄው ከጓደኛዬ ጋር ከተጎዳኘሁ እና መጥፎ ጓደኞቼን ከራቅኩ ጀምሮ ማንነቴ ለሰዎች በሚታይ ሁኔታ መለወጥ ጀምሯል። መስጂድ መግባት ይቅርና የመሲጂድ ሚናራ በሩቁ ሳይ ይጨንቀኝ እንዳልነበር፤ ዛሬ ላይ ከማንም በፊት በጊዜ ወደ መስጂድ ማቅናት ጀምሬአለሁ።
ይሄው ዛሬም ጓደኛዬን ለማግኘት ወደ መስጂድ በጊዜ ሄጃለሁ። ጓደኛዬንም አግኝቸው የተለመደውን ምክሩን ለግሶኛል። ሁሉንም ባይሆን ጥቂቱን እነሆ፡-
✧✧✧✧✧✧✧✧✧✧✧✧✧✧✧✧

○ በአላህ የካዱትን ሰዎች ነገ በትንሳዔ ቀን ገንዘባቸውም ሆነ ልጆቻቸው ከአላህ ቅጣት ሊታደጓቸው እንደማይችሉ ልብ በል።

◉ ንግድ፣ ወዳጅነትና ምልጃ የሌለበት ቀን ከመምጣቱ በፊት አላህ ከሰጠህ ነገር ለሚስኪኖች አውጥተህ በመስጠት ራስህን አድን።

○ ኢኽላስ እስካለህ ድረስ ምጽዋትህን ግልፅ ማድረግ ብትችልም፤ በሚስጥር መስጠቱ ግን የተሻለ መሆኑን እወቅ! ምፅዋትህንም በመመፃደቅና ታይታ በማብዛት አታበላሽ። መመፃደቅ እና ታይታ ከበዛበት ምጽዋት ይልቅ መልካም ንግግር የተሻለ ነውና!

◉ ይህች ዱንያ የተዋበች መስላ ብትታይም ከአኼራ አንፃር ምንም አለመሆኗን አውቀህ ትኩረትህን አኼራህ ላይ አድርግ!

○ አላህ አንዲትን ነብስ ከአቅሟ በላይ አያስገድዳትም! መልካም ከሰራች መልካም አላት። መጥፎም ከሰራች መጥፎ አለባት።

◉ አራጣን(ወለድን) ከመብላት ተከልከል። ወለድን የሚበሉት አካላት ነገ በትንሳዔ ሸይጧን ነክቷቸው አውድቅ በሽታ እንደያዛቸው ሁሉ እየወደቁና እየተነሱ እንደሚቀሰቀሱ አስታውስ! አይ የምትል ከሆነም ከታላቁ አምላክ ጋር ጦርነት እንደከፈትክ እወቅ።

○ አላህ ማለት ከሱ ውጭ በትክክል የሚመለክ ሌላ አጋር የሌለበት አምላክ መሆኑን፣ በዚህም ላይ ራሱ አላህ፣ መላኢካዎች እና የዕውቀት ባለቤቶች መመስከራቸውን፣ በሰማያትና በምድር ውስጥ ያለው ሁሉ የሱ መሆኑን፣ እውቀቱም በሁሉም ነገር ላይ ያካበበ መሆኑን፣ ከእሱ እውቅና ውጭ የሆነ ምንም እንደሌለ አውቀህ ተገቢውን ማምለክ አምልከው።

◉ የአማኞች ወዳጅና ረዳት አላህ መሆኑን፣ ከጨለማም ወደ ብርሐን የሚያወጣቸው መሆኑን፣ በተቃራኒው የካህድያን ወዳጅና ረዳት ጣኦታቶችና ሸይጧን መሆናቸውን፣ ከብርሐንም ወደ ጨለማ የሚያስወጧቸው መሆኑን አውቀህ ወዳጅህ ማን መሆን እንዳለበት ወስን።

○ አላህንም በትክክል እወዳለሁ የምትል ከሆነ ረሱልን(ሰ.ዐ.ወ) በሁሉም ነገርህ ላይ ተከተላቸው። የዛኔ የአላህን ውዴታ ትጎናፀፋለህ።

◉ ’’በአላህ፣ በነብያቶች፣ በእኛ ላይና ከእኛ በፊት ባሉት ሰዎች በተወረደው መጽሐፍቶች አምኛለሁ!’’ በል ከእስልምናም ውጭ ተቀባይነት ያለው እምነት የለምና እምነትህን አጥብቀህ ያዝ።

○ አላህ ነብይነትንና ጥበብን የሰጠው ሰው "ለአላህ እውነተኛ ባሪያዎች ሁኑ!" እንጅ "ለእኔ ባሪያ ሁኑ!" ብሎ አያዝምና እንዲህ ከሚሉ ሐሰተኛ ነብያት ተጠንቀቅ።
✧✧✧✧✧✧✧✧✧✧✧✧✧✧✧✧

ጓደኛዬ እነዚህን ምክሮች ከመከረኝ በኋላ ተለያየን። እኔም ሁሌ እንደማረገው ምክሮቹንና ታሪኮቹን እያብሰለሰልኩ ወደ ቤቴ አቀናሁ።
ሁሉም ምክሮቹ ጠቃሚዎችና የስኬት ቁልፎች ነበሩ። በተለይ ደግሞ መጨረሻ ላይ የጠቀስኩላችሁ የሀሰተኛ ነብያቶች ጉዳይ ትኩረቴን ያዝ ያደረገኝ ነጥብ ነበር።
ምክንያቱም አሁን እየኖርንበት ያለነው ዘመን እጅግ በጣም ሐሰተኛ ነብያቶች የበዙበት ዘመን ነው።
በሀይማኖት ስም ራሳቸውን የሚያስመልኩ፣ በታዕምር ስም ድግምት እና ውሸት እየፈጠሩ ህዝቡን የሚዘርፉ ቀጣፊ ነብይ ነኝ ባይ ሸቅይ (መናጢ) ለበዛበት ለዚህ ትውልድ የዚህ ጓደኛዬ ምክር በደንብ ያስፈልገዋል።

" አላህ ነብይነትንና ጥበብን የሰጠው ሰው "ለአላህ እውነተኛ ባሪያዎች ሁኑ!" እንጅ "ለእኔ ባሪያ ሁኑ!" ብሎ አያዝምና እንዲህ ከሚሉ ሐሰተኛ ነብያት ተጠንቀቅ።"

...ይቀጥላል