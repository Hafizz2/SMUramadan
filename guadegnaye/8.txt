#ከጓደኛዬ_ጋር
    ረመዳን ➑
፡
መቼም የጓደኛዬ እውቀት ለጉድ ነው። ከታሪኩም፣ ከምክሩም፣ ከቅርቡም፣ ከሩቁም፣ ካለፈውም፣ ከአሁኑም፣ ከመጭውም ብቻ ምን አለፋችሁ ጓደኛዬ የማያውቀው ነገር የለም። እሱን መጎዳኘት ምነኛ መታደል ነው?

ዛሬም ምክሩን ፍለጋ ጎራ ብዬ የቻልኩትን ያህል ሸምቼ ተመልሻለሁ። እስኪ ጥቂቱን ላካፍላችሁና ጓደኛዬ ስለ ነገረኝ የሦስት ሀገር ሰዎች ታሪክ ልንገራችሁ፡-

✧✧✧✧✧✧✧✧✧✧✧✧✧✧✧✧

○ በአላህ ስም ተባርኮ የታረደን ስጋ እንጅ የአላህ ስም ያልተወሳበት አልያም ደግሞ ከአላህ ውጭ  ያለ አካል ስም የተወሳበትን እርድ አትብላ።

◉ አላህ ሊመራው የሚፈልግን አካል ልቡን ለኢስላም እንደሚያሰፋለት፣ በተቃራኒው ደግሞ ሊያጠመው የሻውን ሰው ልቡን ተራራ የመውጣት ያህል ጠባብና ቸጋራ እንደሚያደርግበት እወቅ።

○ መልካምን የሰራ መልካም ስራው በአስር እንደሚባዛለት፣ መጥፎ የሰራ ግን ከሰራው መጥፎ ስራ ውጭ በሌላ እንደማይጠየቅ፣ አላህም ባሮቹን እንደማይበድል ልብ በል።

◉ ስግደቴ፣ እርዴ፣ ህይወቴና ሞቴ ለአለማቱ ጌታ ለአላህ ብቻ ነው በል። ለእሱም አጋር የለውም በዚህም ታዝዢያለሁ በል።

○ የትንሳዔ ቀን አላህ የሰውን ስራ እንደሚመዝን፣ ሚዛኑ ያደፋለት ሰው ሰላም የወጣ መሆኑን፣ ሚዛኑ የቀለለበትም ሰው የከሰረ ብሎ ማለት እሱ መሆኑን አውቀህ ከወዲሁ መልካም ስራን አብዛ።

◉ ለእያንዳንዱ ሰው የተወሰነለት ጊዜ ያለው መሆኑን እወቅ። ጊዜአቸውም በደረሰች ጊዜ አንዲትን ሰዓት ከፍ፤ አንዲትንም ሰዓት ዝቅ ማድረግ እንደማይችሉ እወቅ።

○ ነገ የትንሳዔ ቀን ከአላህ ውጭ ሲመለኩ የነበሩት ሲያመልኳቸው የነበሩትን እንደ ሚክዷቸው፣ አንዳቸው አንዳቸውንም እንደሚረግሙ አውቀህ ራስህን ከነዚህ ሰዎች ተግባር አርቅ።
✧✧✧✧✧✧✧✧✧✧✧✧✧

#የሦስት_ሀገር_ሰዎች
፡
ጓደኛዬ ነገ የትንሳዔ ቀን ሰዎች ለሦስት እንደሚከፈሉ ነገረኝ። የጀነት፣ የጀሐነምና የአዕራፍ ሰዎች ተብለው።

          ➊ የጀነት ሀገር ሰዎች፡-

እነዚህ እድለኛ የሚባሉት የአላህ ባሪያዎች ናቸው። በዱንያ ላይ አላህን ብቻ ሲያመልኩ የኖሩ፣ ሰውነታቸውን አላህን በማምለክ ያዛሉ፣ ነብያቶች፣ እውነተኞች፣ ሰማዕቶችና ደጋግ የአላህ ባሪያዎች ሲሆኑ፡-

        ➋ የጀሐነም ሀገር ሰዎች፡-

እነዚህ ደግሞ ዕድሚያቸውን ሙሉ ዱንያ አስክራቸው የከረሙ፣ ከአላህ ውጭ ሌሎች አካላቶችን ሲያመልኩ የኖሩ፣ ምዕመናኖችን አዛ ሲያደርጉ የነበሩ አመፀኞች ናቸው።

        ➌ የአዕራፍ ሰዎች፡-

እነዚህ ደግሞ መልካም ስራቸው ከመጥፎ ስራቸው ጋር እኩል የሆነባቸው ህዝቦች ሲሆኑ፤ በዚህም ሳቢያ በጀነትና በጀሐነም መሀል የሰፈሩ የአላህን ውሳኔ በተስፋና በስጋት የሚጠባበቁ ህዝቦች ናቸው።

ወዳጄ ስለነዚህ (ስለ የሦስቱ ሀገር ሰዎች) ሲነግረኝ እንዲህ አለኝ፡-
፡
#የጀነት_ሰዎች #ለጀሀነም_ሰዎች
፡
«የገነትም ሰዎች የእሳትን ሰዎች «ጌታችን ቃል የገባልንን እውነት ኾኖ አገኘን፡፡ ጌታችሁ የዛተባችሁንስ እውነት ኾኖ አገኛችሁትን» ሲሉ ይጣራሉ፡፡ «አዎን አገኘን» ይላሉ፡፡ በመካከላቸውም «የአላህ ርግማን በበደለኞች ላይ ይኹን» ሲል ለፋፊ ይለፍፋል፡፡»

#በጀነትና_በጀሀነም_መሐል_ያሉት_የአዕራፍ_ሰዎች_ደግሞ #ለጀነትና_ለእሳት_ሰዎች እንዲህ ይላሉ፡-
፡
«በመካከላቸውም ግርዶሽ አልለ፡፡ በአዕራፍም ላይ ሁሉንም በምልክታቸው የሚያውቁ ሰዎች አልሉ፡፡ የገነትንም ሰዎች ሰላም ለናንተ ይኹን በማለት ይጣራሉ፡፡ እነርሱም (የአዕራፍ ሰዎች) የሚከጅሉ ሲኾኑ ገና አልገቧትም፡፡
ዓይኖቻቸውም ወደ እሳት ሰዎች አቅጣጫ በተዞሩ ጊዜ፡- «ጌታችን ሆይ! ከበደለኞች ጋር አታድርገን» ይላሉ፡፡

#ለጀሐነም_ሰዎች
፡
የአዕራፍም ሰዎች በምልክታቸው የሚያውቁዋቸውን (ታላላቅ) ሰዎች ይጣራሉ፡፡ «ስብስባችሁና በብዛታችሁ የምትኮሩ መኾናችሁም ከእናንተ ምንም አልጠቀማችሁ» ይሏቸዋል፡፡
እነዚያ አላህ በችሮታው አያገኛቸውም ብላችሁ የማላችሁት (ደካሞች) እነዚህ ናቸውን «ገነትን ግቡ ፍርሃት የለባችሁም እናንተም አታዝኑም» (ተባሉ ይሏቸዋል)፡፡»

#የጀሀነም_ሰዎች_ደግሞ #ለጀነት_ሰዎች እንዲህ ሲሉ ይለምኗቸዋል፡-

«የእሳትም ሰዎች የገነትን ሰዎች «በእኛ ላይ ከውሃ አፍስሱብን ወይም አላህ ከሰጣችሁ ሲሳይ (ጣሉልን)» ብለው ጠሩዋቸዋል፡፡ እነርሱም «አላህ በከሓዲዎች ላይ እርም አድርጓቸዋል» ይሏቸዋል፡፡»

✋️አህባቢ! የኔም፣ ያንተም፣ ያንችም መጨረሻ ከዚህ ውጭ ሊሆን አይችልም። ወይ የጀነት፣ ወይ የጀሀነም (አላህ ይጠብቀንና) አልያም ደግሞ የአዕራፍ ነው ልንሆን የምንችለው።
ምርጫው የራሳችን ነው። መልካም ስራ ሰርተን የጀነት መሆን፣ ወይም ወንጀልን አግበስብሰን የጀሐነም መሆን፣ አልያም ደግሞ ቸልተኛ ሆነን የአዕራፍ ሰው መሆን። አላህ የጀነት ሀገር ሰዎች ያድርገን!

…ይቀጥላል